---
title: Jednu relokaci, prosím!
date: 2017-10-26
category: Odjezd z ČR
tags: byt, doklady, úřady, relokace, Prime Relocation
author: Knut Holm
summary: Úřady v ČR, úřady ve Švédsku, hledání bytu, přihlášení energií, zřizování internetu, otevření bankovního účtu, přepis auta a lodě, mezinárodní pasy pro kocoury a spousta dalších formalit - z toho by se jeden zbláznil. Naštěstí ale existují společnosti, které se živí tím, že to všechno udělají za vás. Kde je najít, jak fungují a kolik si řeknou za svoji práci? Tak přesně o tom je tento článek.
image: '/no-picture.svg'
---

Úřady v ČR, úřady ve Švédsku, hledání bytu, přihlášení energií, zřizování internetu, otevření bankovního účtu, přepis auta a lodě, mezinárodní pasy pro kocoury a spousta dalších formalit - z toho by se jeden zbláznil. Naštěstí ale existují společnosti, které se živí tím, že to všechno udělají za vás. Kde je najít, jak fungují a kolik si řeknou za svoji práci? Tak přesně o tom je tento článek.

Jakmile se mi začala reálně otevírat cesta k podpisu švédské pracovní nabídky, začal jsem zjišťovat, co všechno bude stěhování do zahraničí obnášet. Ze všech stran se na mě valily informace o tom, jak [problematické je zařídit si _personnummer_](http://www.sverige.cz/osobni-cislo-aneb-jak-do-sebe-vsechno-zapadlo/) (něco jako švédské rodné číslo) a především, že [ve Stockholmu je velice obtížné najít si jakýkoliv byt k pronájmu](http://moving2stockholm.blogspot.com/2015/01/rent-apartment-in-stockholm.html), zejména pak byt, který by se vám třeba i líbil a ve kterém by mohly bydlet i kočky. Pokud se o to navíc chcete snažit ze zahraničí, je to úkol téměř nemožný.

Spousta zahraničních firem nabízí pro své nové zaměstnance relokační balíčky, které jim mají pomoci se v nové zemi usadit co nejdříve. Moje budoucí firma není výjimkou, nicméně místo spolupráce s konkrétní relokační agenturou nabízí pouze jednorázovou pomoc finanční. Většina nových zaměstnanců ji prý využívá k tomu, ať si zaplatí hotel, zatímco si ve Stockholmu hledá byt. Tento postup mi osobně přijde jako mrhání časem i penězi, tak jsem se nakonec rozhodl této finanční pomoci využít, možná přihodit něco ze svého a najmout si relokační agenturu na vlastní pěst. 

## Dobrý den, já se stěhuji do Švédska

Strejda Google na můj první dotaz vyplivl [tuhle stránku se seznamem relokačních agentur](http://www.expatarrivals.com/sweden/relocation-companies-in-sweden). Neměl jsem ani nejmenší představu, jak tento business funguje a tak jsem naprosto naivně poslal do všech z nich e-mail s dotazem, jestli mi dokáží pomoci a kolik za to budou chtít.  
Agentury __Newcomer's__ a __Paragon Relocation__ jsem vůbec nekontaktoval, protože nenabízejí služby soukromým zákazníkům, ale jen korporacím. Ostatní agentury mi na e-mail odpověděly více či méně vřele.

### Relocate to Sweden
Agentura odpověděla asi po dvou dnech, ale mohlo to být dáno tím, že prvotní kontakt probíhal v červenci, kdy mají skoro všichni Švédové dovolenou. Nabídli mi tyto služby:

* pomoc s ujasněním si požadavků na nové bydlení
* předvýběr a výběr vhodných bytů
* sjednání prohlídky a asistence na prohlídce
* vyjednávání s majitelem o co nejlepší ceně a podmínkách
* uzavření smlouvy, pomoc s dalšími právními dokumenty
* __cena: 15 000 SEK__ + DPH (to je ve Švédsku na tyto služby 25 %)

Cena se mi zdála velmi přijatelná, tak jsme pokračovali v komunikaci. Hned na začátku se ale agentura tvářila velice problematicky na hledání bytu, kde bychom mohli bydlet spolu s kocoury a celkově působilo jejich jednání velice odměřeným dojmem, konverzaci jsme tedy brzo ukončili s tím, že se možná ozveme. Už jsme se neozvali.

### Team Relocations

Odpověď dorazila asi po týdnu, opět po dovolených. Obsahovala informaci o tom, že právě aktualizují ceník a že se brzy ozvou. Po deseti dnech jsem je urgoval a ceník skutečně dorazil. Nabídli mi, mimo jiné, tyto služby (výběr z těch, co mě zajímá):

* hledání bytu
* asistence při prohlídce bytu
* registrace na úřadech
* převod auta na švédské SPZ
* __cena: 35 175 SEK__ + DPH (to je ve Švédsku na tyto služby 25 %)

Ceny byly téměř dvojnásobné oproti __Relocate to Sweden__, takže jsem odpověděl, že děkuji, ale nemám zájem.

### Sweden Relocation
Odpověď přišla ještě ten samý den. Firma nás předala firmě __[Prime Relocation](http://primerelocation.se/)__, která se specializuje na relokaci soukromých zákazníků.

### Prime Relocation
Ještě ten samý den, kdy došlo k předání, nás kontaktovala relokační agentka [Heli Söderberg](https://www.linkedin.com/in/heli-s%C3%B6derberg-054b3a17/) a domluvila si s námi hovor na druhý den. Ten trval asi půl hodiny a dověděli jsme se všechny potřebné informace. Hovor byl velice příjemný, Heli byla milá a ujistila nás, že pokud si je vybereme, vše se podaří, jak má. Podotkla, že najít byt vhodný pro kočky bude sice výzva, ale nikoliv nemožný úkol a vše podpořila tvrzením, že nedávno relokovala pár z Holandska, také se dvěma kočkama. Hurá, jsme nadšení a chceme ceník!

__Prime Relocation__ má v nabídce tyto tři balíčky:

* hledání bytu - průměrně 6 až 8 nabídek
    - hledání vhodného bydlení vzhledem k požadavkům klienta
    - doprovod na prohlídkách nebo zprostředkování virtuálních prohlídek přes Skype
    - vyjednávání ohledně nájemní smlouvy
    - návrh nájemní smlouvy a sjednání podpisů
    - předání bytu včetně technické kontroly
    - předání klíčů a představení nemovitosti
    - __cena: 18 000 SEK__ + DPH (to je ve Švédsku na tyto služby 25 %)
* pomoc při zřizování služeb
    - elektřina, plyn
    - telefon
    - internet, TV
    - pojištění domácnosti
    - __cena: 3 000 SEK__ + DPH (to je ve Švédsku na tyto služby 25 %)  
* pomoc s vyřizováním formalit
    - registrace na daňovém úřadě, vyřízení _personnummer_, osobní doprovod při zařizování
    - vyřízení švédské ID karty - slouží jako potvrzení o trvalém pobytu
    - registrace na sociálním a zdravotním, osobní doprovod na úřady
    - otevření bankovního účtu, osobní doprovod do banky
    - __cena: 8 000 SEK__ + DPH (to je ve Švédsku na tyto služby 25 %)  

Nutno podotknout, že uvedené ceny jsou platné pro celou rodinu, tj. _personnummer_ a ostatní náležitosti nám za tuto cenu pomohou vyřídit pro mě i pro partnerku. Suma sumárum, pokud si objednáme všechny tyto služby, budeme mít vše bez starostí a také téměř vše ještě před naším příjezdem zařízené a bude nás to při aktuálním kurzu stát zhruba __100 000 CZK__, z čehož značnou část pokryje firemní příspěvek na relokaci. Nebylo co řešit a plácli jsme si.

## A smlouva by nebyla?

Jakmile jsme si služby objednali, Heli nám poslala fakturu k proplacení. OK. Chystáme se poslat do zahraničí sto táců a nemáme v ruce smlouvu, to jako vážně? V ČR by se nad tím nepozastavil asi jen blázen, zatímco ve Švédsku je to naprosto normální. __Švédská legislativa uznává ústní dohodu jako právoplatně uzavřenou__, což je například i důvod, proč máme při prohlídkách nemovitostí raději mlčet a nechat jednání profíkům, jak nás naše relokační agentura již poučila. Po krátkém ujištění ze strany Heli, že je tento postup naprosto v pořádku a po našem zuřivém googlení __Prime Relocation__, že se nejedná o podvod, jsme se odevzdaně smířili s faktem, že smlouva prostě nebude. Partnerka našla na __Prime Relocation__ doporučení od švédské vlády a to nám prostě muselo stačit.

## Očekávání versus realita

Pokud čekáte český hejt na téma, jak nás všechno zklamalo a že to byla škoda peněz, pak zklamu já vás. Poté, co Heli obdržela naše peníze, roztály ledy a mohlo se začít naplno makat. Byla nám přidělena relokační expertka Birgitta Timmers, kterou může Heli kdykoliv zastoupit a která si s námi ihned domluvila telefonní hovor. Ještě předtím jsme vyplnili dotazník o tom, kdo jsme, co od svého bydlení ve Švédsku očekáváme, kdo všechno přijede s námi, jaké dopravní prostředky si přivezeme, co bychom rádi, aby se v okolí našeho nového bytu nacházelo a spousta dalšího.

Telefonní hovor samotný již poté byl velmi věcný a velice podrobný. Musím říct, že tato služba zatím ve všem předčila mé očekávání a že se o nás dámy z __Prime Relocation__ starají přímo pohádkově. Zde je pár bodů, které bych vypíchl jako největší klady na stěhování se do zahraničí s relokační agenturou (dále RA):

* Odpadne vám většina formálních starostí a hledání nového bydlení si přes všechny původní překážky začnete užívat. Koukáte se na nabídky bytů a vybíráte si z nich podobně jako při spolupráci s realitní kanceláři v ČR. 
* RA se dostane k mnoha neveřejným nabídkám bydlení určených pouze pro korporátní klientelu. Stojí za vámi velké jméno a jste o mnoho důvěryhodnější klient, než jako soukromý žadatel. Majitelé nemovitostí na to dost slyší.
* RA je schopná vyjednat lepší podmínky smlouvy - posunout dobu začátku nebo vyjednat nižší cenu.
* RA vám poradí, jak zaujmout majitele nemovitostí, aby vám dali přednost před ostatními. Zatím se zdá, že to funguje.
* RA umí zařídit podpis nájemní smlouvy i předtím, než dostanete _personnummer_.
* RA umí urychlit vyřízení _personnummer_ a otevření bankovního účtu. 
* RA vám poskytne řadu cenných informací o vaší nové lokalitě - o státu jako takovém, o novém městě, popíše vám jeho jednotlivé čtvrtě, historii, dopravu, na co si dát pozor, co se naopak vyplatí využívat, jaké jsou normální ceny za to a za to a kde se nás budou snažit natáhnout (týká se například taxi služeb).
* Budete si jistí, že než přijedete do nového státu, budete mít kde bydlet. Také si budete jistí, že jste v ČR vyřídili všechny potřebné dokumenty a nezapomněli jste něco vzít s sebou.
* Jakmile máte jakýkoliv dotaz nebo obavy, máte e-mail nebo telefon kam se obrátit a během chvilky máte odpověď na cokoliv, co se vašeho stěhování týče. Od expertů, kteří jsou zvyklí relokovat tisíce lidí ročně a kteří mají aktuální přehled v celé řadě důležitých oblastí. 

Věřím, že během celého našeho relokačního procesu budou klady přibývat (rád se o ně zase časem podělím), že jsme si vybrali dobře a že nebudeme litovat jediné koruny, kterou jsme do této služby vložili. Koneckonců, zatím to tak rozhodně vypadá :-)
