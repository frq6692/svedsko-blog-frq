---
title: 7 zajímavostí o švédských volbách
date: 2018-10-17 20:13
category: Život ve Švédsku
tags: Švédsko, volby, politika, zajímavosti
author: Tereza Holm
summary: Z nějakého důvodu se švédské volby dostaly do hledáčku českých médií a v den voleb se tak staly tématem číslo jedna nejen pouze ve Švédsku, ale i v ČR. Pokud jste tedy zrovna sledovali televizi nebo otevřeli internetové zprávy, zjistili jste, že ve Švédsku se konají nějaké volby – a to je asi tak všechno, protože vyšší informační hodnotu ony zprávy nepřinesly. Já volby ve Švédsku tenhle rok zažila na vlastní kůži a hodila si svůj hlas do volební urny – no, tedy skoro (později pochopíte proč). Nebudu tu rozebírat švédský volební ani politický systém, spíše bych ráda vypíchla věci, které mě osobně zaujaly a které se od českých voleb liší.
image: /uploads/posts/volby/volby_3.jpg
---

Z nějakého důvodu se švédské volby dostaly do hledáčku českých médií a v den voleb se tak staly tématem číslo jedna nejen pouze ve Švédsku, ale i v ČR. Pokud jste tedy zrovna sledovali televizi nebo otevřeli internetové zprávy, zjistili jste, že ve Švédsku se konají nějaké volby – a to je asi tak všechno, protože vyšší informační hodnotu ony zprávy nepřinesly. Já volby ve Švédsku tenhle rok zažila na vlastní kůži a hodila si svůj hlas do volební urny – no, tedy skoro (později pochopíte proč). Nebudu tu rozebírat švédský volební ani politický systém, spíše bych ráda vypíchla věci, které mě osobně zaujaly a které se od českých voleb liší.

## 1) Kdo může volit?

Přibližně měsíc před začátkem voleb nám přišly volební karty (švédsky _röstkort_). Nahoře jsem měla zaškrtnutá dvě políčka ze tří, což znamená, že __můžu volit do místního zastupitelstva__ (švédsky _kommun_) __a kraje__ (švédsky _landsting_). Do parlamentu, který se ve švédštině nazývá _Riksdag_, zatím volit nemůžu – to snad přijde za pár let, až se budu moct prokázat švédským pasem :-). Mimochodem, tato možnost funguje i v ČR – do místního zastupitelstva mohou také volit občané států EU, kteří nemají české občanství, ale mají v ČR trvalý pobyt. Musí se ovšem sami přihlásit, pokud chtějí volit, což se ve Švédsku děje automaticky. Do parlamentu mohou v obou zemích volit pouze občané příslušné země.

![Terka se svou volební kartou na cestě k volbám](/uploads/posts/volby/volby_1.jpg)
*Já se svou volební kartou na cestě k volbám*

## 2) Kdy se bude volit?

Švédi vždy vědí dlouho dopředu, kdy se bude volit – __volby se totiž konají každé čtyři roky, a to vždy druhou neděli v září__. Jedná se o jediné volby, protože volby do parlamentu, kraje i místního zastupitelstva probíhají současně, aby se nemuselo k urnám moc často a šetřily se náklady. Tento systém je poměrně často kritizován, neboť volby do parlamentu jsou pochopitelně nejsledovanější a nejdůležitější. Mnoho lidí si tak prostě vybere stranu, které pak dá všechny tři hlasy, takže malé místní strany nemají příliš velkou šanci uspět ani na nižších úrovních.

## 3) Co když zrovna nemůžu?

Možná vás už v předchozím odstavci zaskočilo, že volby se tady konají, na rozdíl od ČR, pouze v jeden jediný den. I v ČR se člověku stane, že nemá čas se k volbám dostavit a musí to řešit buď voličským průkazem (aby mohl volit i někde jinde), nebo k volbám prostě nejít. __Ve Švédsku funguje systém předčasného hlasování__ – zhruba dva týdny předem se otevřou místa na předčasné hlasování (nejčastěji knihovny) a člověk může volit tam. Navíc se to neváže na volební okrsek, takže pokud si s sebou vezmu röstkort a doklad totožnosti, můžu odvolit třeba cestou z práce.  No a co když odvolím hned na začátku a pak se stane něco, kvůli čemu změním názor a já se rozhodnu, že bych vlastně chtěla ten hlas hodit někomu jinému? Bez problému, prostě přijdu v den voleb na své volební místo a tam můžu hlas změnit.

![Volbení lístek Strany zelených do parlamentu](/uploads/posts/volby/volby_2.jpg)
*Volbení lístek Strany zelených je určený pro volby do parlamentu, což lze poznat podle jeho žluté barvy*

## 4) Kde vezmu volební lístky?

V ČR na mě pár dní až týdnů před volbami čekala ve schránce obálka s volebními lístky politických stran (nebo taky ne, a v takovém případě jsem si pak sadu volebních lístků vyzvedla přímo ve volební místnosti). Ve Švédsku nic takového nečekejte. __Všechny volební lístky jsou k dostání před volební místností – a jednotlivě, žádné sady lístků, takže si vyberu až na místě__. Pokud nechci, ať ostatní vidí, koho jsem volila, jednoduše si jich vezmu víc a zbytek vyhodím. Nicméně pokud je mi to jedno, že někdo uvidí mojí vybranou politickou stranu, vezmu si jen lístek, který potřebuju, a neplýtvám papírem. Pokud by byl enormní zájem o nějakou stranu a té lístky na místě došly, ani to není problém – vezmu si prázdný lístek a na ten napíšu jméno strany, kterou chci volit (samozřejmě to musí být strana k volbám přihlášená). Protože ve Švédsku platí stát tisknutí volebních lístků jenom velkým stranám, občas se stane, že některá strana si lístky nenechá vytisknout vůbec a já pak její jméno napsat musím.

## 5) Co na místě?

Tohle bylo hodně podobné českým volbám – na místě jsme dostali obálky a byli jsme vysláni za plentu, kde jsme mohli udělit preferenční hlas a následně vložit volební lístek do obálky. Na rozdíl od ČR, kde jsou barevně rozděleny obálky, jsou tady rozděleny volební lístky – žluté pro parlament, modré do kraje a bílé do místního zastupitelstva. V každé obálce (švédsky _valkuvert_) je malý otvor, kterým není vidět, pro koho jste hlasovali, ale barva ukáže, do kterých voleb je hlas v obálce. Myslíte si, že pak podle očekávání hodíte obálku do urny? Nikoliv, __ve Švédsku ji totiž odevzdáte volební komisi__, která zkontroluje, do kterých voleb můžete volit, a následně si od vás vezme obálky a rovnou je roztřídí.

![Volební obálka - valkuvert](/uploads/posts/volby/volby_3.jpg)
*Volbení obálka s malým otvorem*

## 6) Jaké potřebuji doklady?

V ČR se může volit na pas nebo občanský průkaz, ve Švédsku navíc ještě na řidičák. No a když si všechny doklady zapomenete? __Stačí mít s sebou někoho, kdo s sebou platný doklad má a zároveň se zaručí, že jste to skutečně vy__ – a potom volit můžete. 

## 7) Co se děje volbách?

Po volbách se na prvním zasedání parlamentu zvolí takzvaný __mluvčí parlamentu__ (švédsky _talman_), který je po králi druhým nejvýše postaveným mužem Švédska. Ten se sejde se zástupci všech politických stran, které se do parlamentu dostaly, a popovídá si o jejich představách (a s každým si dá _fiku_ – letos prý zvládnul osm šálků kávy a sladké pečivo raději ani nepočítal :-). Následně __navrhne premiéra, který sestaví vládu, o které poté parlament hlasuje__. Pokud nové vládě nevysloví důvěru, má mluvčí další tři pokusy pro stanovení premiéra, poté by musely být do tří měsíců předčasné volby – což se ovšem v moderním Švédsku zatím nestalo a doufejme, že se to nestane ani tentokrát.
