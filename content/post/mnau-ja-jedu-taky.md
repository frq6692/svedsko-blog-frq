---
title: Mňau, já jedu taky
date: 2017-11-28 11:38
category: Odjezd z ČR
tags: stěhování, kocouři, auta, lodě, Česko, úřady
author: Knut Holm
summary: Logistická stránka věci nám na samotném začátku plánování stěhování připadala až jako ten nejmenší problém a v porovnání s hledáním práce nebo s hledáním bytu jako naprostá prkotina. Čím více se ale termín blížil, tím více rostla nutnost začít řešit i toto. Musím říct, že kdybychom se nestěhovali spolu s kocoury, nábytkem, autem a plachetnicí, navíc do vybaveného bytu, prkotina by to skutečně byla. Stačilo by sednout na letadlo a odletět do Stockholmu. Takto před námi bylo a je ještě spousta zařizování. Dnes to bude krátký náhled do toho, jak plánujeme stěhovat kocoury.
image: /uploads/posts/kocouri/kocouri_1.jpg
---

Logistická stránka věci nám na samotném začátku plánování stěhování připadala až jako ten nejmenší problém a v porovnání s hledáním práce nebo s hledáním bytu jako naprostá prkotina. Čím více se ale termín blížil, tím více rostla nutnost začít řešit i toto. Musím říct, že kdybychom se nestěhovali spolu s kocoury, nábytkem, autem a plachetnicí, navíc do vybaveného bytu, prkotina by to skutečně byla. Stačilo by sednout na letadlo a odletět do Stockholmu. Takto před námi bylo a je ještě spousta zařizování. Dnes to bude krátký náhled do toho, jak plánujeme stěhovat kocoury.

Jsem hrozně rád, že [už mámě spolu s našimi chlupáči kde bydlet](/blog/pohadka-o-nove-adrese). Teď je tam musíme ještě nějak dostat. Pokud chcete cestovat se zvířetem, musíte kromě logistické stránky věci vyřešit ještě stránku právní.

## Právní náležitosti

Naprosto nutná podmínka pro cestování se zvířetem je jeho jednoznačná __identifikace__. Ta se dříve prováděla pomocí tetování, která však již nejsou v dnešní době prováděna a uznávána jsou pouze v případě, že byla provedena před 3. červencem roku 2011.  Doba pokročila a dnes se identifikace zvířat provádí pomocí __čipování__. Zatímco u štěňat s průkazem původu (PP) je čipování po narození naprosto běžná záležitost, u koťat, která nejsou určená do chovů a která jsou striktně bytová (_indoor_), se běžně po narození neprovádí.  
Naši kocouři nebyli výjimkou. Přestože tedy PP mají, čipovaní nebyli - na výstavě ani v zahraničí nikdy nebyli a ven nechodí, zatoulat se nemohou. Nevyhli se tedy návštěvě veterináře, kde oba dva dostali čip, což je malá oválná věcička velikosti asi 1 krát 10 milimetrů, která se pomocí duté jehly aplikuje kočce pod kůži do levé části krku. Pro kočku je tento zákrok méně bolestivý než běžné očkování a proběhlo to naprosto v pohodě.

Jakmile je kočka čipovaná, můžete nechat její běžný očkovací průkaz nahradit __mezinárodním pasem zvířete__, se kterým může kočka ve vašem doprovodu cestovat takřka po celém světě.  
Je také dobré vědět, že čip samotný sice stačí pro vydání pasu, ale zvíře jako takové není vedené v žádné __evidenci__ a pokud se ztratí, vás jako jeho majitele dohledat nebude možné. Za tímto účelem je dobré vybrat si vhodný registr zvířat, většinou zaplatit drobný poplatek ve výši zhruba 500 CZK a zvíře nechat zaevidovat. Registrů existuje celá řada a není žádný problém, aby bylo zvíře evidováno i ve více registrech.  

![Kočičí pas a obal od čipu](/uploads/posts/kocouri/kocouri_4.jpg)
*Kočičí pas a obal od čipu*

My jsme kocoury zaregisgtrovali do [_Národního registru majitelů zvířat (NRMZ)_](http://www.narodniregistr.cz/), který je napojený na celosvětový registr v síti [_PETMAXX_](http://www.petmaxx.com/). Kdyby se tak některý kocour ztratil kdekoliv na světě, půjde podle čipu dohledat a s čipem [_DATAMARS_](https://www.datamars.com/) je tato registrace navíc zdarma, takže nebylo co řešit.

ČR byla v roce 2004 vyškrtnuta ze seznamu zemí ohrožených vzteklinou - pokud tak cestujete s kočkou v rámci EU, není třeba ji po příjezdu umisťovat do karantény. Znamená to ovšem také, že kočky se u nás již běžně na vzteklinu neočkují (_indoor_ kočky už vůbec ne). Za účelem cestování do zahraničí ovšem kočka __očkování proti vzteklině__ potřebuje. To musí být platné a musí proběhnout nejméně __21 dnů před cestou__.

Na závěr je dobré vyhotovit čestné prohlášení v angličtině o tom, že kočky jsou vaše a že je nepřevážíte za účelem prodeje. Přestože tato podmínka není vyloženě nutná, při případné kontrole vám může dost usnadnit život.

## Logistika

V zásadě jsou dvě možnosti, jak dostat kočku z Prahy do Stockholmu - a to buď letadlem nebo autem, přičemž obojí má jiné výhody:

__Letadlo__

* netrvá to tak dlouho
* není třeba řešit nocleh po cestě

__Auto__

* kocouři mají s sebou veškeré svoje věci
* kocouři jsou spolu
* kocouři se můžou pravidelně projít (na vodítku) a vyvenčit, není problém téměř kdykoliv udělat pauzu
* kocouři nemusí být v přepravce (při použití [kočičích pásů do auta](http://www.zoohit.cz/shop/kocky/doplnky_na_cesty/postroje/504474))
* není třeba řešit váhový limit ani speciální přepravky

![Kocouři s nasazenými kočičími pásy do auta](/uploads/posts/kocouri/kocouri_1.jpg)
*Kocouři s nasazenými kočičími pásy do auta*

__Cenově__ vyjdou obě varianty zhruba nastejno, protože v případě letadla si sice připlatíte za letenky, nicméně v případě auta zase musíte řešit nocleh vhodný pro kočky. 

Kočky všeobecně velmi nerady cestují a proto je __obrovská výhoda letadla__ krátký čas a tedy co nejmenší stres pro kočku.  
__Nevýhodou__ však je, že pouze některé letecké společnosti dovolují vzít si kočku na palubu, což provází spousta dalších omezení: většinou může být na palubě pouze jedno zvíře (takže by kocouři nemohli letět společně), je potřeba to včas a dopředu domluvit a na váhu přepravky se zvířetem existuje poměrně striktní limit, do kterého se naši kocouři spíše nevlezou (oba dva jsou to statní ragdollí kocouři a hrdí zástupci druhého největšího plemene koček). Cestu v zavazadlovém prostoru jsme striktně odmítli jako pro zvíře nesmírně stresující věc.

__Výhodou auta__ naopak je, že kocouři můžou bez problému cestovat spolu a bez přepravky - stačí jim dát kočičí bezpečnostní pásy a mohou se vyvalovat na zadním sedadle. Také jim s sebou rovnou vezmete veškeré věci, na které jsou zvyklí - kočičí nábytek (v našem případě především obrovský škrábací strom), pelíšky, hračky, misky, granule, záchod a stelivo. Kdykoliv lze udělat pauzu, kočce připnout vodítko, nechat ji vyvenčit a prozkoumat odpočívadlo.  
__Obrovskou nevýhodou__ však je, že to trvá příliš dlouho a je třeba na takové cestě s kočkou někde nocovat, a to především kvůli kočkám samotným. 

Přestože nás zastánci obou táborů střídavě přesvědčovali o té či oné variantě, po dlouhém rozmýšlení jsme si nakonec __vybrali auto__, které tak jako tak potřebujeme do Švédska nějak dostat.  
Jako nejlepší variantu jsme zvolili cestu __Praha (CZ) - Rostock (DE) - Trelleborg (SE) - Stockholm (SE)__, přičemž z Rostocku do Trelleborgu pochopitelně pojedeme trajektem. Úsekově ta cesta vychází na cca 600 km řízení, 7 hodin spánku a potom dalších 600 km řízení, což se zdá snesitelné pro nás i pro kocoury.  

![Naše plánovaná cesta autem](/uploads/posts/kocouri/trasa.png)
*Naše plánovaná cesta autem*

Všechny lodní společnosti, se kterými se můžete buď z Německa nebo z Polska doplavit do Švédska, nabízejí kajuty vhodné pro zvířata, což jsou běžné kajuty, u kterých se platí příplatek za vyčištění. Pro výběr nejvhodnejšího spoje doporučuji použít nějaký srovnávač plaubních lístků, např. [Direct Ferries](https://www.directferries.com/). My konkrétně poplujeme se společností [TT-Line](https://ibe.booking.ttline.com/passage/en/Step1).  
Ještě malá poznámka k variantě cesty přes __Öresundský most__ - tato trasa je dlouhá zhruba 1750 km. Kromě najetí cca 500 km navíc bychom tak jako tak museli po cestě spát v nějakém hotelu, cesta se nám tedy zdála zbytečně delší a zbytečně méně ekonomická.

## Jak probíhají přípravy

Kromě toho, že kocouři museli k veterináři, jak už jsem psal, před námi stojí i jeden poměrně nelehký úkol - nechat je zvyknout si na postroj a naučit je chodit na vodítku. Přestože jsme nějaké nesmělé pokusy v tomto směru prováděli zhruba dva roky zpátky, kdy jsme jim koupili kšíry, aby s námi mohli být na balkóně, nesetkalo se to tehdy ze strany našich chlupáčů s kladnou odezvou a brzy jsme od našeho snažení upustili.

![Eda s postrojem](/uploads/posts/kocouri/kocouri_3.jpg)
*Eda s postrojem*

Nyní však bylo třeba vzít to naprosto vážně a celá příprava začala přeměřením kocourů a výběrem vhodných produktů. Tak jako nejeden další majitel ragdollů nebo mainských mývalích koček i já oceňuji, že už dnes výrobci myslí i na tyto velká plemena a dodávají své produkty i ve variantě XL. Nakonec jsme se rozhodli kocourům koupit [vestičkový postroj](http://www.zoohit.cz/shop/kocky/doplnky_na_cesty/postroje/475528) a [kočičí pásy do auta](http://www.zoohit.cz/shop/kocky/doplnky_na_cesty/postroje/504474), oboje od firmy [Trixie](http://www.trixiecz.cz/).  
Začali jsme oba kocoury pomalu na postroje zvykat. Ze začátku je měli na sobě vždy 15 minut, později jsme čas prodlužovali, až na nynější 4 hodiny. Po sundání následuje vždy veliká pochvala a pamlsek. První pokusy kocoury „vyply“ stejným způsobem, jako když provedete znýmý kočičí chvat a chytíte je za kůži na krku. Časem si ale bez problému zvykli a začali se v nich chovat naprosto normálně a provozovat všechny běžné kočičí aktivity. Byli jsme překvapení, ale o sundání nebo vyvlečení se nijak významně nepokoušeli. Mnohem více se nám osvědčil postroj do auta, kocouři na něj reagují lépe a připadá nám bezpěčnější z hlediska možnosti vyvlíknutí.

![Jula s postrojem](/uploads/posts/kocouri/kocouri_2.jpg)
*Jula s postrojem*

První ostrý test v autě jsme provedli při jízdě k veterináři na čipování. Zatímco Eda ležel spořádaně na sedačce, Jula začal poskakovat po celém prostoru, kam mu pás dovolil. Za chvíli byl pod sedačkou, trochu zacouval a už měl postroj dole. Z toho jsme samozřejmě vůbec nadšení nebyli, nicméně jsme postroj utáhli a nasadili mu jej znovu. Dále už cesta proběhla bez větších komplikací.  
Dílčí úspěchy tedy máme za sebou, nicméně trénovat budeme dál, a to doma i v autě. Doufám, že se brzy odhodláme i k ostrému testu s vodítkem v terénu a že jej my i kocouři přežijeme ve zdraví, stejně tak jako celou cestu z Prahy do Stockholmu. Držte nám, prosím, palce :-)
